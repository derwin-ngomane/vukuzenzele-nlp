Uhulumeni uhlinzeka ngezinhlobo ezahlukahlukene zosizo kwabesifazane abafisa ukusungula amabhizinisi abo, okuwusizo olusukela ekuhlinzekweni kwezeluleko kuyofinyelela ekuhlinzekweni ngoxhasomali.
I-SEDAEsikhathini esiningi, imiqondo yabesifazane emihle kakhulu ephathelene nezebhizinisi ayichumi ngoba phela abanalo ulwazi abaludingayo ukufezekisa amaphupho wabo.
UPhiko Lokuthuthukiswa Kwamabhizinisi Amancane (i-Seda), okuwuphiko olungaphansi koMnyango Wezohwebo Nezezimboni (i-dti), lukubonile lokhu, labe selikhiqiza ibhukwana elenzelwe amabhizinisi abesifazane, elihlinzeka ngolwazi mayelana nosizo olutholakalayo oluqondiswe kwabesifazane, okuwusizo oluphathelene nezimali ngokunjalo nosizo olungaphathelene nezimali.
Leli bhukwana liqukethe izihloko ezihlukahlukene kusukela kweziphathelene nokuthi ungalibhalisa kanjani ibhizinisi lakho kanye nezinselelo ababhekene nazo osomabhizinisi besifazane, kuyofinyelela olwazini oluqondene nemikhakha yezimboni ezihlukahlukene kanye nokuthi lutholakala kanjani uxhasomali. Ukuze ukwazi ukuzifundela leli bhukwana, vakashela ku: www.seda.org.za/Publications .
Ukubhalisa ibhizinisi lakho kuyisinyathelo sokuqala esibaluleke kakhulu kunoma yimuphi usomabhizinisi, ukuze akwazi ukulandela nokuthobela imithetho elawula umsebenzi webhizinisi kuleli lizwe. Amabhizinisi kumele abhaliswe kwiKhomishana Yezinkampani kanye Namalungelo Abasunguli (i-CIPC).
Imithombo yosizoKuneminye iminyango kahulumeni kanye namabhizinisi ombuso amaningana ahlinzeka ngosizo kosomabhizinisi besifazane emikhakheni yezimboni ehlukahlukene.
I-SEFAUPhiko Loxhasomali Oluqondiswe Emabhizinisini Amancane (i-SEFA) luhlinzeka ngemikhiqizo kanye nezinsizakalo eziphathelene nezimali emabhizinisini asafufusa (ama-SMME) kanye nemifelandawonye efanelekile.
I-FinfindI-Finfind ixhumanisa ama-SMME adinga uxhasomali nababolekisi abafanelekile, ihlinzeka ngolwazi oluphathelene nokufundiswa ngezezimali, iphendula imibuzo evamise ukubuzwa ngabantu abafuna ulwazi futhi ixazulule nezinselelo abavamise ukuhlangabezana nazo osomabhizinisi. www.finfindeasy.co.za .I-IDCIsikhwama sabesifazane esibizwa ngeIsivande Women’s Fund  esingaphansi kwesiKhungo Sokuthuthukiswa Kwezimboni (i-IDC) sihlinzeka ngoxhasomali olungambi eqolo, olusebenzisekayo futhi olusabelayo. Sigxile emsebenzini wokwenza izivumelwano ezibandakanya uxhasomali lokusungula ibhizinisi, ukwelula nokukhulisa ibhizinisi, ukuvuselela ibhizinisi, ukuhweba ngaphansi kwegama lelinye ibhizinisi kanye noxhasomali lwesikhashana. www.idf.co.za .
I-NEFIsikhwama Sokufukulwa Kwabesifazane esingaphansi kweSikhwama Sokuthuthukisa Sikazwelonke (i-NEF) sisheshisa ukuxhaswa ngezimali kwamabhizinisi abesifazane abamnyama, kanti isikhwama esingaphansi kwalesi esibizwa ngeiMbewu Fund  sixhasa osomabhizinisi abamnyama abafisa ukusungula amabhizinisi amasha futhi sixhasa namabhizinisi akhona njengamanje ngemali yokukhulisa nokwelula amabhizinisi abo. www.nefcorp.co.za .
Uhlelo Losozimboni Abamnyama Uhlelo Losozimboni Abamnyama lwe-dti luhlose ukusheshisa ukubamba iqhaza nokubandakanywa kosozimboni abamnyama emnothweni waseNingizimu Afrika, kanti futhi uhlelo lokuthuthukiswa kwamakhono olubizwa ngeB’avumile  lusekela ukufukulwa nokuthuthukiswa kwabesifazane ngokuthi bahlonyiswe ngamakhono nezinsizakalo futhi ngalolu hlelo kuhloswe ukuhlonza labo abanesiphiwo emkhakheni wezobuciko nemisebenzi yezandla kanye nasemkhakheni wendwangu nezingubo zokugqoka. www.thedti.gov.za .
I-NYDAUPhiko Lukazwelonke Lokuthuthukiswa Kwentsha (i-NYDA) luhlinzeka abantu abasha abangosomabhizinisi ngethuba lokuthola usizo lokuthuthukiswa kwamabhizinisi oluphathelene nezimali ngokunjalo nosizo olungaphathelene nezimali. www.nyda.gov.za .Usizo oluqondiswe kosomabhizinisi
 besifazaneEzolimoEmkhakheni wezolimo, i-dti ihlinzeka osomabhizinisi abancane ngoxhasomali ngaphansi koHlelo Loxhasomali Lokulungiswa Kwemikhiqizo Yezolimo, okuwuxhasomali okuhloswe ngalo ukukhuthaza utshalomali emiklamweni yokulungiswa kwemikhiqizo yezolimo emisha kanye naleyo ekhona njengamanje.
Abesifazane bangaluthola futhi usizo ngaphansi kohlelo loMnyango Wezolimo, Izinguquko Kwezomhlaba Nokuthuthukiswa Kwezindawo Zasemakhaya olubizwa ngeIlima/Letsema  kanjalo nasoHlelweni Olubanzi Losizo Lwezolimo.
Ezobuchwepheshe• I-Technology for Women in Business  isheshisa ukufukulwa nokuthuthukiswa kwabesifazane kwezomnotho kanye nokuthuthukiswa kwamabhizinisi abesifazane, kanti futhi uHlelo Lokweseka Imikhiqizo Nezindlela-kusebenza Ezintsha Kwezezimboni luhlinzeka ngosizo lwezimali oluqondiswe ekuthuthukisweni kwemikhiqizo nezinqubo ezintsha. www.thedti.gov.za.
Isikhwama iTechnology Venture Capital Fund  sihlinzeka ngoxhasomali lwezabelo noma lwezikweletu emabhizinisini asafufusa agxile kwezobuchwepheshe, ukuze kuguqulwe imikhiqizo yezobuchwepheshe esunguliwe yaseNingizimu Afrika ibe yimikhiqizo esikulungele ukuthengiswa. www.idc.co.za.  • Uhlelo Lwezobuchwepheshe Lwe-Seda luhlinzeka ngezinsizakalo ezihlukahlukene ezigqugquzela ukusungulwa kwamabhizinisi, futhi ikakhulukazi lulekelela amabhizinisi amancane ukuthi akwazi ukuthola ubuchwepheshe obufanelekile ukuze akwazi ukuncintisana kahle namanye amabhizinisi futhi akhule, adlondlobale. www.seda.org.za.Ezokukhiqiza  Uphiko lwezebhizinisi lwe-IDC oluqondene nomkhakha wezingubo zokugqoka kanye nendwangu luhlinzeka ngosizo kubenzi bemihlobiso yamakhaya, abakhiqizi bezimpahla ezenziwe ngesikhumba kanye nabakhiqizi bendwangu yemvelo kanye nendwangu yokuzenzela, kanti futhi kusenjalo uphiko lweIDC oluqondene nomkhakha wemikhiqizo yamakhemikhali kanye nemithi luhlinzeka ngoxhasomali kanye nosizo oluphathelene nokuthuthukiswa kwezimboni kanye nemiklamo emabhizinisini athuthukisa imikhiqizo yamakhemikhali esifinyelele esigabeni sokulungiswa sokugcina, kanye nemikhiqizo kacwazi nemithi. I-IDC ihlinzeka futhi nangosizo emikhakheni yezinye izimboni ezihlukahlukene, kusukela kwezolimo nezokuvakasha kuyofinyelela kwezemishini namathuluzi okusebenza.  www.idc.co.za.
Ezemfundo kanye nama-NPOUphiko Lokuthuthukisa Lukazwelonke (i-NDA) lungabalekelela labo abafisa ukusungula nokubhalisa isikhungo sokuthuthukiswa kwezingane zisencane (i-ECD) noma inkulisa. www.nda.org.za .
Uhlelo olubizwa ngeIlifa Labantwana  wuhlelo lwaseNingizimu Afrika lokuthuthukiswa kwezingane zisencane olwasungulwa ngowezi-2009.
Uhlelo olungaphansi kwalolu olubizwa ngeBhalisa Inkulisa  luyalekelela ekuhleleni kabusha ukubhaliswa kwezinkulisa njengezikhungo ezigcina futhi zinakekele izingane amahora ambadlwana ngosuku.  www.ilifalabantwana.co.za.
I-NDA iyazilekelela futhi nezinhlangano ukuze zibe izikhungo ezibhaliswe ngokusemthethweni; ziqoqe futhi zihlanganise ulwazi eziludingayo ukuze zikwazi ukubhalisa njengama-NPO noma imifelandawonye; zigcwalise futhi zithumele amafomu okubhalisa; futhi i-NDA ihlola izidingo zazo ngendlela efanele ukuze kuqinisekiswe ukuthi uma sezibhalisiwe ziyaqhubeka nokuthobela imithetho ezibhaliswe ngaphansi kwayo.  www.nda.org.za.
Uma udinga ulwazi oluthe xaxa mayelana nokusungula ibhizinisi, fonela lezi zinombolo zocingo ezilandelayo;Seda012 441 1000 | CIPC086 100 2472 | Sefa012 748 9600 | IDC011 269 3000NEFCORP011 305 8000 | NYDA012 322 1375 | DAFF012 319 6000  NDA011 018 5500 | Ilifa Labantwana021 670 9848